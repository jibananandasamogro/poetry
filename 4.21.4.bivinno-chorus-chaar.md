# বিভিন্ন কোরাস: চার

এখন অনেক দূরে ইতিহাস—স্বভাবের গতি চ'লে গেছে।  
পশ্চিম সূর্যের দিকে শত্রু ও সুহৃদ তাকায়েছে।  
কে তার পাগড়ি খুলে পুব দিকে ফসলের, সূর্যের তরে  
অপেক্ষায় অন্ধকার রাত্রির ভিতরে  
       ডুবে যেতে চেয়েছিলো ব'লে চ’লে গেছে। 

আমরা সকলে তবু সময়ের একান্ত সৈকতে  
নিজেদের অপরের সবায়ের জনমতামতে  
অনেক ডোডোর ভিড়ে ডোডোদের মতো  
নেই—তবু র’য়ে গেছি স্বভাববশত।  
       এই ক্রান্তি জীবন বা মরণের ব’লে মনে হয়।  

আকাশের ফিকে রঙ ভোরের, কি সন্ধ্যার আঁধার?  
এই দূরত্যয় সিন্ধু কি পার হবার?  
আমরা অনেক লোক মিলে তবু এখন একাকী;  
বংশ লুপ্ত ক’রে দিয়ে শেষ অবশিষ্ট ডোডো পাখি,  
হ’তে গিয়ে পারাবত-পক্ষ-ধ্বনি শুনি,  
       না কি ডোডোমির অতল ক্রেংকার।  