# চার্বাক প্রভৃতি—

'কেউ দূরে নেপথ্যের থেকে, মনে হয়,  
	মানুষের বৈশিষ্ট্যের উত্থান-পতন  
একটি পাখির জন্ম-কীচকের জন্মমৃত্যু সব  
	বিচারসাপেক্ষভাবে নিয়ন্ত্রণ করে।'  

'তবু এই অনুভূতি আমাদের মর্তজীবনের  
	কিংবা মরণের কোনো মূলসূত্র নয়।  
তবুও শৃঙ্খলা ভালোবাসি ব'লে হেঁয়ালি ঘনালে  
	মৃত্তিকার অন্ধ সত্যে অবিশ্বাস হয়।'  

ব'লে গেল বায়ুলোকে নাগার্জুন, কৌটিল্য, কপিল,  
	চার্বাক প্রভৃতি নিরীশ্বর;  
অথবা তা এডিথ, মলিনা নাম্নী অগণন নার্সের ভাষা-  
অবিরাম যুদ্ধ আর বাণিজ্যের বায়ুর ভিতর।  