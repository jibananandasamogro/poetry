# বিভিন্ন কোরাস: দুই

সময় কীটের মতো কুরে খায় আমাদের দেশ।  
আমাদের সন্তানেরা একদিন জ্যেষ্ঠ হ’য়ে যাবে;  
স্বতসিদ্ধতায় গিয়ে জীবনের ভিতরে দাঁড়াবে;  
এ-রকম ভাবনার কিছু অবলেশ  
তাদের হৃদয়ে আছে হয়তো-বা;—মাঠে-ময়দানে  
কথা ব’লে জীবনের বিষ তারা ঝেড়ে ফেলে দিতে চায় আজ;  
অল্পায়ু হিমের দিন ততোধিক মিহিন কামিজে  
কাটাতেছে যেন অগণন গিরেবাজ।  

সমুদ্রের রৌদ্র থেকে আমাদের দেশে  
নীলাভ ঢেউয়ের মতো দীপ্তি নেমে আসে মনে হয়;  
আমাদের পিতামহ পিতারাও প্রবাদের মতো জেনে গেছে;  
আমাদেরও ততদূর ভাববিনিময়  

একদিন ছিলো,—তবু শোচনীয় কালের বিপাকে  
হারায়ে ফেলেছি সেই সান্দ্র বিশ্বাস।  
কারু সাথে অন্ধকার মাটিতে ঘুমায়ে,  
কারু সাথে ভোরবেলা জেগে—বারো মাস  

তাকেও স্মরণ ক’রে চিনে নিতে হয়  
সে কি কাল? সে জীবন? জ্ঞাতিভ্রাতা? গণিকা? গৃহিণী?  
মানুষের বংশ এসে সময়ের কিনারে থেমেছে,  
একদিন চেনা ছিলো ব’লে আজ ইহাদের চিনি  

অন্ধকার সংস্কার  হাতড়ায়ে, মৃদুভাবে হেসে;  
তীর্থে—তীর্থে বারবার পরীক্ষিত হ’য়ে পরিচয়  
বিবর্ণ জ্ঞানের রাজ্যে কাগজের ডাঁইয়ে প’ড়ে আছে;  
আমাদের সন্ততিও আমাদের হৃদয়ের নয়।  

আমরা মধ্যম পথে বিকালের ছায়ায় রয়েছি  
একটি পৃথিবী নষ্ট হ’য়ে গেছে আমাদের আগে,  
আরেকটি পৃথিবীর দাবি  
স্থির ক’রে নিতে হ’লে লাগে  

সকালের আকাশের মতন বয়স;  
সে-সকাল কখনো আসে না ঘোর, স্বধর্মনিষ্ঠ রাত্রি বিনে।  
পশ্চিমে অস্তের সূর্য ধূলিকণা, জীবাণুর উতরোল মহিমা রটায়ে  
পৃথিবীকে রেখে যায় মানবের কাছে জনমানবের ঋণে।