# তিন

সারাদিন ধানের বা কাস্তের শব্দ শোনা যায়।  
ধীর পদক্ষেপে কৃষকেরা হাঁটে।  
তাদের ছায়ার মতো শরীরের ফুঁয়ে  
শতাব্দীর ঘোর কাটে-কাটে।  

মাঝে-মাঝে দু’-চারটে প্লেন চ’লে যায়।  
একভিড় হরিয়াল পাখি  
উড়ে গেল মনে হয়, দুই পায়ে হেঁটে  
কত দূর যতে পারে মানুষ একাকী।  

এ-সব ধারণা তবু মনের লঘুতা।  
আকাশে রক্তিম হ’য়ে গেছে;  
কামানের থেকে নয়, আজো এইখানে  
প্রকৃতি রয়েছে।  

রাত্রি তার অন্ধকার ঘুমাবার পথে  
আবার কুড়ায়ে পায় এক পৃথিবীর মেয়ে, ছেলে;  
মানুষ ও মনীষীর রৌদ্রের দিন  
হৃদয়বিহীনভাবে শূন্য হ’য়ে গেলে।  

সেই রাত্রি এসে গেছে; সন্ততিরা জড়ায়ে গিয়েছে  
জ্ঞাতকুলশীল আর অজ্ঞাত ঋণে।  
পারাবত-পক্ষ-ধ্বনি সায়াহ্নের, সকালের নয়,  
মাঝে এই বেহুলা ও কালরাত্রি বিনে।  