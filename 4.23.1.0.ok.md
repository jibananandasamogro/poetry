# ও. কে.
একটি বিপ্লবী তার সোনা রুপো ভালোবেসেছিলো;  
একটি বণিক আত্মহত্যা করেছিলো পরবর্তী জীবনের লোভে;  
একটি প্রেমিক তার মহিলাকে ভালবেসেছিলো;  
তবুও মহিলা প্রীত হয়েছিলো দশজন মূর্খের বিক্ষোভে।  

বুকের উপরে হাত রেখে দিয়ে তারা  
নিজেদের কাজ ক'রে গিয়েছিলো সব।  
অবশেষে তারা আজ মাটির ভিতরে  
অপরের নিয়মে নীরব।  

মাটির আহ্নিক গতি সে নিয়ম নয়;  
সূর্য তার স্বাভাবিক চোখে  
সে নিয়ম নয়–কেউ নিয়মের ব্যতিক্রম নয়;  
সব দিক ও. কে. ।  