# সাবলীল

আকাশে সূর্যের আলো থাকুক না—তবু—  
দণ্ডাজ্ঞার ছায়া আছে চিরদিন মাথার উপরে।  
আমরা দণ্ডিত হ'য়ে জীবনের শোভা দেখে যাই।  
মহাপুরুষে উক্তি চারিদিকে কোলাহল করে। 

মাঝে মাঝে পুরুষার্থ উত্তেজিত হ'লে—  
            (এ-রকম উত্তেজিত হয়;)  
উপস্থাপয়িতার মতন
            আমাদের চায়ের সময়

এসে প'ড়ে আমাদের স্থির হতে বলে।  
সকলেই স্নিগ্ধ হ'য়ে আত্মকর্মক্ষম;  
এক পৃথিবীর দ্বেষ হিংসা কেটে ফেলে  
চেয়ে দেখে স্তূপাকারে কেটেছে রেশম। 

এক পৃথিবীর মতো বর্ণময় রেশমের স্তূপ কেটে ফেলে  
পুনরায় চেয়ে দেখে এসে গেছে অপরাহ্নকাল:  
প্রতিটি রেশম থেকে সীতা তার অগ্নিপরীক্ষায়—  
অথবা খৃষ্টের রক্ত করবীফুলের মতো লাল।