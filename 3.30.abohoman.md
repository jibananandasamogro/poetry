# আবহমান

পৃথিবীর রাজপথে—রক্তপথে—অন্ধকার অববাহিকায়  
এখনো মানুষ তবু খোঁড়া ঠ্যাঙে তৈমুরের মত বার হয়।  
তাহার পায়ের নীচে তৃণের নিকটে তৃণ মূক অপেক্ষায়;  
তাহার মাথার 'পরে সূর্য, স্বাতী, সরমার ভিড়;  
এদের নৃত্যের রোলে অবহিত হ'য়ে থেমে ক্রমে এক দিন  
কবে তার ক্ষুদ্র হেমন্তের বেলা হবে নিসর্গের চেয়েও প্রবীণ?  

চেয়েছে মাটির দিকে—ভূগর্ভে তেলের দিকে  
সমস্ত মাথার ঘাম পায়ে ফেলে অবিরল যারা,  
মাথার উপরে চেয়ে দেখেছে এবার;  
দূরবীনে কিমাকার সিংহের সাড়া  
পাওয়া যায় শরতের নির্মেঘ রাতে।  
বুকের উপর হাত রেখে দেয় তারা।  
যদিও গিয়েছে ঢের ক্যারাভান ম'রে,  
মশালের কেরোসিনে মানুষেরা অনেক পাহারা  
দিয়ে গেছে তেল, সোনা, কয়লা ও রমণীকে চেয়ে;  
চিরদিন এইসব হৃদয় ও রুধিরের ধারা।  
মাটিও আশ্চর্য সত্য। ডান হাত অন্ধকারে ফেলে   
নক্ষত্রও প্রামাণিক; পরলোকে রেখেছে সে জ্বেলে;  
অনৃত সে আমাদের মৃত্যুকে ছাড়া।  

মোমের আলোয় আহ গ্রন্থের কাছে ব'সে—অথবা ভোরের বেলা নদীর ভিতরে  
আমরা যতটা দূরে চ'লে যাই—চেয়ে দেখি আরো কিছু আছে তারপরে।  
অনির্দিষ্ট আকাশের পানে উড়ে হরিয়াল আমারও বিবরে  
ছাায়া ফেলে। ঘুরোনো সিঁড়ির পথ বেয়ে যারা উঠে যায় ধবল মিনারে,  
কিম্বা যারা ঘুমন্তের মত জেগে পায়চারি করে সিংহদ্বারে,  
অথবা যে সব থাম সমীচীন মিস্তিরির হাত থেকে উঠে গেছে বিদ্যুতের তারে,  
তাহারা ছবির মত পরিতৃপ্ত বিবেকের রেখায় রয়েছে অনিমেষ।  
হয়তো অনেক এগিয়ে তারা দেখে গেছে মানুষের পরম আয়ুর পারে শেষ  
জলেরর রঙের মতো স্বচ্ছ রোদে একটিও বোলতার নেই অবলেশ।  

তাই তারা লোষ্ট্রের মতন স্তব্ধ। আমাদেরও জীবনের লিপ্ত অভিধানে  
বর্জাইস অক্ষরে লেখা আছে দলিলের মানে।  
সৃষ্টির ভিতরে তবু কিছুই সুদীর্ঘগম নয়—এই জ্ঞানে  
লোকসানী বাজারের বাক্সের আতাফল মারীগুটিকার মত পেকে  
নিজের বীজের তরে জোর ক'রে সূর্যকে নিয়ে আসে ডেকে।  
অকৃত্রিম নীল আলো খেলা করে ঢের আগে প্রেমিকের শব থেকে।  

একটি আলোক নিয়ে বসে থাকা চিরদিন;  
নদীর জলের মত স্বচ্ছ এক প্রত্যাশাকে নিয়ে;  
সে সবের দিন শেষ হ'য়ে গেছে  
এখন সৃষ্টির মনে—অথবা মনীষীদের প্রাণের ভিতরে।  
সৃষ্টি আমাদের শত শতাব্দীর সাথে ওঠে বেড়ে।  
একদিন ছিল যাা অরণ্যের রোদে—বালুচরে,  
সে আজ নিজেকে চেনে মানুষের প্রতিভাকে নেড়ে।  
আমরা জটিল ঢের হ'য়ে গেছি—বহুদিন পুরাতন গ্রহে বেঁচে থেকে।  
যদি কেউ বলে এসে: 'এই সেই নারী,  
একে তুমি চেয়েছিলে; 'এই সেই বিশুদ্ধ সমাজ—'  
তবুও দর্পণে অগ্নি দেখে কবে ফুরায়ে গিয়েছে কার কাজ?  

আমাদের মৃত্যু নেই আজ আর,  
যদিও অনেক মৃত্যুপরম্পরা ছিল ইতিহাসে;  
বিস্তৃত প্রাসাদে তারা দেয়ালে অব্‌লঙ ছবি;  
নানরূপ ক্ষতি ক্ষয়ে নানা দিকে ম'রে গেছি—মনে পড়ে বটে  
এইসব ছবি দেখে; বন্দীর মতন তবু নিস্তব্ধ পটে  
নেই কোনো দেবদত্ত, উদয়ন, চিত্রসেনী স্থাণু।  
এক দরজায় ঢুকে বহিষ্কৃত হ'য়ে গেছে অন্য এক দুয়ারের দিকে  
অমেয় আলোয় হেঁটে তারা সব।  
(আমাদের পূর্বপুরুষেরা কোন্ বাতাসের শব্দ শুনেছিল;  
তারপর হয়েছিল পাথরের মতন নীরব?)  
আমাদের মণিবন্ধে সময়ের ঘড়ি  
কাচের গেলাসে জল উজ্জ্বল শফরী;  
সমুদ্রের দিবারৌদ্র আরক্তিম হাঙরের মতো;  
তারপর অন্য গ্রহ-নক্ষত্রেরা আমাদের ঘড়ির ভিতরে  
যা হয়েছে, যা হতেছে, অথবা যা হবে সব একসাথে প্রচারিত করে।  
সৃষ্টির নাড়ীর 'পরে হাত রেখে টের পাওয়া যায়  
অসম্ভব বেদনার সাথে মিশে র'য়ে গেছে অমোঘ আমোদ;  
তবু তারা করে নাকো পরস্পরের ঋণশোধ।
