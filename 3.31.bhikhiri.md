# ভিখিরী

একটি পয়সা আমি পেয়ে গেছি আহিরীটোলায়,  
একটি পয়সা আমি পেয়ে গেছি বাদুড়বাগানে,  
&emsp;&emsp;&emsp;একটি পয়সা যদি পাওয়া যায় আরো—  
&emsp;&emsp;&emsp;তবে আমি হেঁটে চলে যাব মানে মানে।  
&emsp;&emsp;&emsp;—ব'লে সে বাড়ায়ে দিল অন্ধকারে হাত।  
আগাগড়া শরীরটা নিয়ে এক কানা যেন বুনে যেতে চেয়েছিল তাঁত;  
তবুও তা নুলো শাঁখারীর হাতে হয়েছে করাত।  

একটি পয়সা আমি পেয়ে গেছি মাঠকোঠা ঘুরে,  
একটি পয়সা আমি পেয়ে গেছি পাথুরিয়াঘাটা,  
&emsp;&emsp;&emsp;একটি পয়সা যদি পাওয়া যায় আরো—  
&emsp;&emsp;&emsp;তা হ'লে ঢেঁকির চাল হবে কলে ছাঁটা।  
&emsp;&emsp;&emsp;—ব'লে সে বাড়ায়ে দিল গ্যাসলাইটে মুখ।  
ভিড়ের ভিতরে তবু—হ্যারিসন রোডে—আরো গভীর অসুখ,  
এক পৃথিবীর ভুল; ভিখিরীর ভুলে: এক পৃথিবীর ভুলচুক।  
